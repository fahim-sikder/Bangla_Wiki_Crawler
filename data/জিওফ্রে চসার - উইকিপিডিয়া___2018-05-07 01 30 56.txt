
জেফ্রি চসার (ইংরেজি: Geoffrey Chaucer) (আনু. ১৩৪৩ – ২৫শে অক্টোবর, ১৪০০?) একজন ইংরেজ লেখক, কবি, দার্শনিক, আমলা, রাজউপদেষ্টা ও কূটনীতিক ছিলেন। তিনি অনেক গ্রন্থ লিখেছেন। তবে অসমাপ্ত বর্ণনামূলক গল্পসমগ্র দ্য ক্যান্টারবেরি টেল্‌স-এর জন্যই তিনি সবচেয়ে বেশি স্মরণীয় হয়ে আছেন। চসারকে কেউ কেউ ইংরেজি সাহিত্যের জনক বলে অভিহিত করেছেন। তিনিই প্রথম ইংরেজ লেখক যিনি সমসাময়িক মর্যাদাসম্পন্ন ফরাসি বা লাতিন ভাষায় নয়, বরং ইংল্যান্ডের লোকমুখের কথ্য মধ্য ইংরেজি ভাষায় শিল্পগুণসম্পন্ন সাহিত্য রচনা করেন।




